Gavana wa Migori, Okoth Obado anatazamiwa kuwasilishwa katika Mahakama kuu ya Milimani, Jumatatu asubuhi kuhusiana na mauaji ya kinyama ya mwanafunzi wa Chuo Kikuu cha Rongo, Sharon Otieno. Duru zinaarifu kwamba upande wa mashtaka utaiomba mahakama ruhusa ya kuendelea kumzuilia gavana huyo huku uchunguzi kuhusu kesi ya mauaji ya Sharon ukiendelea. Wafuasi wa Obado waliandamana Jumapili katika eneo la Uriri wakitaka aachiliwe huru. Gavana huyo kwa sasa anashughulikiwa kama mshukiwa yeyote korokoroni huku akiruhusiwa tu kuonwa na mkewe na watoto wake, wanaompeleka chakula pamoja na mawakili wake, huku akilala kwenye godoro alilokabidhiwa kutokana na hadhi yake na blanketi moja. 